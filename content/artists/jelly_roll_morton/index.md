---
title: Jelly Roll Morton
subtitle: Człowiek, który wymyślił jazz
description: Człowiek, który wymyślił jazz
type: post
date: 2022-05-25
style: [ragtime]
instrumenty: [piano]
born: 1890
dead: 1941
draft: false
---
Był chorobliwym blagierem. I chyba nawet wierzył w te swoje konfabulacje. Jego największą było stwierdzenie, 
że w 1902 roku wymyślił __jazz__. I choć było to twierdzenie nieprawdziwe miał wszelkie predyspozycje do takiego
samozwaństwa.

W końcu urodził się i długo działał w Nowym Orleanie, kolebce __jazzu__. Był w czwartym pokoleniu kreolem i jednym
z czołowych, jeśli nie najważniejszym muzykiem tamtego okresu. Już w wieku 14 lat grywał jako pianista w burdelach.
Wtedy to przyjął pseudonim _Jelly Roll_, co w ówczesnym slangu oznaczało kobiece genitalia. Komponował też i wydawał
swoje kompozycje. W 1915 roku jego _Jelly Roll Blues_ był jedną z pierwszych kompozycji jazzowych wydanych drukiem.
Koncertował jako pianista solowy, w zespołach, klubach i wodewilach. Po Nowym Orleanie zamieszkiwał i występował
w Chicago, Nowym Jorku i Waszyngtonie.

Od 1926 roku systematycznie też nagrywał dla wytwórni _RCA Victor_. Niestety dopadł go, jak wielu innych wielki kryzys
tamtych lat. Z punktu widzenia historii jego najważniejszym nagraniem był ośmiogodzinny wywiad dla Biblioteki Kongresu,
zrealizowany w 1935 przez sławnego etnografa __Alana Lomaxa__. Okraszony przykładami muzycznymi stał się nieocenionym źródłem
wiedzy o wczesnym __jazzie__.

Skończył tragicznie. Ugodzony w 1938 nożem w klubie _Music Box_ w Waszyngtonie nigdy nie wylizał się z zadanych mu ran
głowy i klatki piersiowej. Zmarł w Los Angeles w 1941 roku.

Jego styl muzyczny był, według własnych słów, uproszeniem nadmiernej techniki gry, jaką brylowali pianiści. Twierdził,
że nie był tak szybki jak oni. Styl ten wyewoluował z __[ragtime]({{< ref "/history/ragtime" >}})__ i dał początek takim stylom jak nowojorski _stride_ i 
_boogie-woogie_.